---
typ:          úplné znění předpisu
stav:         historický
název:        statut zahraničního odboru
zkratka:      StZO
původce:      republikový výbor
platnost:     2010-02-12
účinnost:     2010-02-12
zmocnění:     
kategorie:    Zahraniční odbor
síla:         vnitřní předpis vydaný republikovým výborem
formát:       markdown
schváleno:    2010-02-12
změněno:      2010-02-12
---

**Zahraniční strana**

znamená politickou stranu působící v zahraničí nebo jejich spolek, organizaci se zahraničním prvkem nebo politickou stranu v ní působící nebo jejich spolek.

**Zástupce pro zahraničí**

znamená člena strany, buď zástupce strany podle stanov (předseda strany nebo člen předsednictva, kterého předsednictvo pověřilo) nebo podle předpisu o zřízení komisí a odborů (vedoucí zahraničního odboru) nebo člena zahraničního odboru, který byl k jednání pověřen nebo zplnomocněn.

**Závazná smlouva**

znamená smlouvu, ze které vznikají České pirátské straně vymahatelné závazky. Smlouvou nikdy nevznikají závazky přímo členům strany.

## Pravomoc a působnost

##### **§1 Pravomoc odboru**

Zahraniční odbor vykonává správu stranických věcí (§3 ZřKO) zejména

* a) administrací,

* b) jednáním se zahraničními stranami,

* c) podepisováním smluv,

* d) pořízením úředních překladů dokumentů pro účely strany,

* e) vyjádřením pro účely dožádání,

* f) vyjádřením k návrhům v republikovém výboru.

##### **§2 Působnost**

(1) Působnost zahraničního odboru sestává z jednání se zahraničními stranami jménem České pirátské strany, komunikace s nimi a přinášení jejich osvědčených nápadů (§5(2) ZřKO).

(2) V uvedené působnosti jedná výlučně zahraniční odbor ve spolupráci s předsednictvem.

(3) Jednání se neposuzuje dále za neplatné, pokud bylo dodatečně schváleno předepsaným způsobem.

##### **§3 Sdílená působnost**

(1) Organizační jednotky strany a jednotlivci mohou jednat se zahraničními stranami svým jménem, pokud nenarušují výkon pravomoci zahraničního odboru.

(2) Zahraniční odbor může ve spolupráci s republikovým předsednictvem nepřípustné jednání zakázat.

##### **§4 Srozumitelnost zahraniční politiky**

Člen strany nebo její registrovaný příznivec má v případech, kdy by mohly vzniknout pochybnosti, povinnost bez vyzvání objasnit zahraničním stranám, za koho jedná. Pokud jménem České pirátské strany nebo její organizační jednotky jednal někdo jiný než zástupce pro zahraničí, podá o tom neprodleně zprávu zahraničnímu odboru společně s

* a) úplným označením stran jednání,

* b) časem a místem jednání a

* c) jeho výsledkem.

##### **§5 Finance**

(1) Při aktivitách se zahraničními stranami se náklady přiměřeně rozdělí.

(2) Kde to lze, pracuje zahraniční odbor s dobrovolníky. Jinak má zahraniční odbor v souladu s předpisy České pirátské strany o rozdělení financí a předpisy finančního odboru nárok na proplacení nezbytných nákladů při realizaci svých úkolů z rozpočtu České pirátské strany.

## Smlouvy

##### **§6 Uzavírání mezinárodních smluv**

(1) Text smlouvy schvaluje za Českou pirátskou stranu alespoň jeden zástupce pro zahraničí, který ji rovněž podepisuje.

(2) Závazné smlouvy se podepisují s výhradou ratifikace republikovým výborem. Ten se před ratifikací nejprve usnese, zda smlouvu nepředložit celostátnímu fóru.

(3) Tato ustanovení nevylučují přísnější proceduru smlouvou předvídanou.

##### **§7 Smluvní dualismus**

(1) Ratifikované závazné smlouvy, které předvídají vznik závazků členům, provede republikový výbor nebo celostátní fórum vydáním předpisu.

(2) Ustanovení ratifikované smlouvy, která je v rozporu s pramenem vyšší právní síly, se neprovedou.

##### **§8 Plná moc**

Členovi zahraničního odboru, který má podepsat smlouvu jménem České pirátské strany, vystaví vedoucí zahraničního odboru plnou moc k uzavření smlouvy v češtině s překladem do vhodného jazyka, která obsahuje

* a) poučení o pravidlech uzavírání smluv jménem České pirátské strany, zejména o výhradě ratifikace,

* b) obsah smlouvy, které se plná moc týká,

* c) jméno, místo a čas zamýšleného jednání,

* d) jméno, datum narození a trvalé bydliště zmocněnce a zmocnitele,

* e) podpis zmocnitele a razítko České pirátské strany.

## Vnitřní organizace zahraničního odboru

##### **§9 Vedoucí**

* a) Za práva a povinnosti zahraničního odboru odpovídá celostátnímu fóru jeho vedoucí.

* b) Pro splnění oznamovací povinnosti stačí oznámit věc vedoucímu.

* c) Při změně vedoucího odboru zaškolí předchozí vedoucí nového ve všech potřebných záležitostech odboru a předá mu kontakty získané jménem České pirátské strany.

##### **§10 Zmocnění**

Vedoucí zahraničního odboru může v mezích své působnosti, pro splnění svých úkolů a v mezích předpisů vydat obecně závaznou vyhlášku. Republikový výbor ji může zrušit.

## Vztahy k ostatním orgánům

##### **§11 Republikové předsednictvo**

Zahraniční odbor předkládá předsednictvu nebo jeho pověřenému členovi důležité podněty ze zahraničí. Předsednictvo a jeho členové informují bez vyzvání zahraniční odbor o materiálech, které obdržely od zahraničních stran. V záležitostech, kde zahraniční odbor postupuje ve spolupráci s předsednictvem, stačí k projevení souhlasu souhlas předsednictvem pověřeného člena nebo v naléhavých případech oznámení. Tím není dotčeno právo republikového předsednictva zrušit zákaz podle §3.

##### **§12 Republikový výbor**

Vedoucí zahraničního odboru nebo jeho pověřený člen má právo navrhovat usnesení republikovému výboru a právo účastnit se rozpravy. Udělí se mu slovo, kdykoliv o to požádá.

##### **§13 Mediální odbor**

Zahraniční odbor posílá mediálnímu odboru výsledky své činnosti k publikaci v informačních systémech strany, kde sám nemůže publikovat, spolupracuje na tiskových zprávách, překládá cizí tiskové zprávy vysoké relevance pro Českou pirátskou stranu a připravuje prezentaci zahraničních návštěv.

##### **§14 Technický odbor**

Zahraniční odbor usnadňuje komunikaci se zahraničím v oblasti technických systémů, především s těmi pirátskými stranami ve světě, které používají stejný technický model. Technický odbor plní požadavky zahraničního odboru, které podmiňují dobrou komunikaci se zahraničními stranami, veřejností, členstvem a ostatními orgány a výkon jiných pravomocí zahraničního odboru.

##### **§15 Finanční odbor**

Zahraniční odbor předává podklady pro účetnictví finančnímu odboru k evidenci.

## Závěrečná ustanovení

##### **§16 Účinnost**

Tento předpis nabývá účinnosti vyhlášením a provede ho zahraniční odbor.

