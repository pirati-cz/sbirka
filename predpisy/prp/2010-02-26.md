---
typ:          úplné znění předpisu
stav:         historický
název:        pravidla pro příspěvky
zkratka:      PrP
původce:      republikový výbor
platnost:     2010-02-26
účinnost:     2010-02-26
zmocnění:     čl. 9 odst. 5 písm. a) stanov
kategorie:    hospodaření
síla:         vnitřní předpis vydaný republikovým výborem
formát:       markdown
schváleno:    RV 3/2010
změněno:
- RV 6/2010
---

# Pravidla pro příspěvky

**Funkční kontakt** znamená e-mail a alespoň jeden další libovolný elektronický prostředek, kterým lze uchazeče kontaktovat (např. telefon, jabber, skype a podobné).

**Uplatnění** označuje nejpozdější ze dnů, kdy byl člen přijat nebo kdy vypršelo pokrytí předchozího příspěvku.

## Členové

##### §1 Výše příspěvku

Členský příspěvek za rok činí 500 Kč a lze ho snížit na 300 Kč. Příspěvek se snižuje studentům do 26 let, osobám na mateřské dovolené, důchodcům a těm, u nichž pro to předsednictvo příslušného oblastního sdružení shledá důvody hodné zvláštního zřetele. O této skutečnosti předsednictvo oblastního sdružení informuje administrativní odbor.

##### §2 Pokrytí příspěvku

Členský příspěvek pokrývá členství vždy rok od uplatnění, potom vyprší. Lhůta pro zaplacení příspěvku činí měsíc od vypršení. Administrativní odbor musí poučit člena do 14 dní od vypršení, že musí doplatit příspěvek. Pokud lhůta pro zaplacení uplyne a člen příspěvek nedoplatí, zaniká členství dnem vzetí na vědomí (čl. 3(6) St).

##### §3 Osobní údaje v přihlášce

Přihláška obsahuje osobní údaje: jméno a příjmení, datum narození, místo trvalého bydliště, státní příslušnost (čl. 3(2)a St) a uchazeč k ní připojí funkční kontakt. Z přihlášky musí být jasné, kterému oblastnímu sdružení je určena.

## Registrovaní příznivci

##### §4 Příznivci

Registrovaní příznivci neplatí příspěvek (čl. 4(1) a čl. 9(5)a St) a příznivcem se může stát každý bez jakýchkoliv dalších omezení, jakmile se zaregistruje podepsáním formuláře, ve kterém vyplní přezdívku, funkční kontakt a kraj. Formulář je i elektronický, kde se za podepsání považuje odeslání. Registraci příznivce může zrušit příslušné předsednictvo, pokud žádný z kontaktů nefunguje, nebo pokud příznivec poškodí stranu. Při zrušení registrace kvůli poškození strany musí předsednictvo poučit příznivce, že rozhodnutí lze přezkoumat.

##### §5 Správa údajů

Členské přihlášky, příspěvky členů a údaje o příznivcích spravuje administrativní odbor výhradně přes internetové fórum a piratopedii. Přes jeho rozhraní, které se vhodně zjednoduší, probíhá i registrace příznivců. K papírovým přihláškám a formulářům zde zřizuje účty. Všechna oblastní sdružení podporují nábor registrovaných příznivců způsobem, který vymezí administrativní odbor. Předsednictva oblastních sdružení mají přístup ke všem údajům o registrovaných příznivcích ve své oblasti.

## Přechodná a závěrečná ustanovení

##### §6 Přechod příznivců na členství
Registrovaným příznivcům, kteří již příspěvek zaplatili, se nevrací. Dosavadní registrovaný příznivec se může do jednoho roku od zaplacení příspěvku stát členem oznámením, přičemž se mu do členského příspěvku započítá částka, kterou již zaplatil v příspěvku registrovaného příznivce.

##### §7 Uvedení v život

Další údaje na přihlášce nebo registračním formuláři, které nepožadují předpisy, se uvádí jen dobrovolně a administrativní odbor je dodá technickému odboru. Technický odbor zapracuje přijímání registrovaných příznivců do nového webu. Mediální odbor připraví propagační náborovou akci (např. posílá všem členům a příznivcům Newsletter).

##### §8 Fóra uzavřená příznivcům

Orgány a organizační jednotky smějí uzavřít některá svá jednání registrovaným příznivcům.

##### §9 Generální zrušovací klauzule

Všechna dosavadní pravidla o přijímání členů a registraci příznivců, kterých se tento předpis nedovolává, se ruší.

##### §10 Účinnost

Předpis účinkuje vyhlášením a provede ho administrativní odbor.
