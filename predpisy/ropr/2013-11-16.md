---
typ:          úplné znění předpisu
stav:         historický
název:        rozpočtová pravidla
zkratka:      RoPr
původce:      republikový výbor
platnost:     2013-11-16
účinnost:     2013-11-16
zmocnění:     čl. 9 odst. 5 písm. c) stanov
kategorie:    hospodaření
síla:         vnitřní předpis vydaný republikovým výborem
formát:       markdown
---

# Rozpočtová pravidla

## Úvodní ustanovení

##### **§1 Účel**

Tento předpis stanovuje požadavky na rozpočet strany a rozpočty krajů, ve kterých se přesouvají a přerozdělují peníze tak, aby hospodaření bylo předvídatelné, průhledné a aby vyloučilo nepřiměřenou závislost krajů na rozhodování orgánů strany.

##### **§2 Základní ustanovení**

(1) Jednotným vlastníkem všech peněz ve straně je Česká pirátská strana.

(2) Rozpočtový rok se shoduje s rokem kalendářním.

(3) Na peněžní prostředky z rozpočtů není právní nárok.

##### **§3 Účelové určení**

(1) **Určené peníze** znamenají peněžité příjmy České pirátské strany, u nichž je určen účel, od něhož se nelze odchýlit (např. smluvně, darem, závětí, variabilním symbolem atd. nebo podle tohoto předpisu) a to buď věcně nebo ve prospěch organizační složky. Věcně určený účel provede příslušná organizační složka.

(2) **Volné peníze** znamenají peněžité příjmy České pirátské strany, které nejsou označeny za určené peníze. Mezi volné peníze patří i poměrná část členského příspěvku.

(3) Hospodaření musí respektovat účelové určení. Určené peníze jsou pro tento účel blokovány.

#### **§3a Účelové určení některých příjmů**

(1) Účelově určené ve prospěch příslušného krajského sdružení jsou následující podíly příjmů: 

|Příjem|Podíl|
|Příspěvek na úhradu volebních nákladů|30 %|
|Stálý příspěvek|20 %|
|Příspěvek na mandát poslance nebo senátora|50 %|
|Příspěvek na mandát zastupitele|80 %|
|Nájem a prodej spravovaného majetku| 80 %|
|Členský příspěvek|50 %|

(2) Příjmy z pořádání tombol, kulturních, společenských, sportovních, rekreačních, vzdělávacích a politických akcí jsou účelově určené ve prospěch orgánu nebo organizační jednotky, která je uspořádala.

##### **§4 Nezávislost přezkumných orgánů**

Rozpočty přezkumných orgánů lze snižovat jen do míry snížení výdajů celého rozpočtu.

## Řádné hospodaření

##### **§5 Skladba rozpočtu**

(1) Rozpočet se skládá z

* a) příjmů,

* b) výdajů a

* c) rezervy předsednictva.

(2) Subjekty a předkladatelé. Každý rozpočtový rok vytváří

* a) rozpočet strany předsednictvo strany a

* b) rozpočty organizačních jednotek jejich krajská předsednictva.

##### **§6 Návrh rozpočtu**

(1) Návrh rozpočtu se vypracovává podle zásad tohoto předpisu ([§7 b StFO](http://www.pirati.cz/rules/stfo#zakladni_kazdorocni_dokumenty)).

(2) Návrh rozpočtu musí kromě subjektu hospodaření a jmen předkladatelů určitě

* a) obsahovat odhad příjmů volných a určených,

* b) vypsat výdaje z určených peněz, které odpovídají účelu,

* c) vypsat výdaje z volných peněz a rezervu předsednictva,

* d) respektovat předepsanou strukturu kapitol,

* e) respektovat sankce uložené za porušení pravidel hospodaření,

* f) dodržovat ustanovení o omezení schodkového rozpočtu,

* g) odrážet více variant, které připadají v úvahu podle očekávatelných vnějších podnětů v daném roce nebo u krajských rozpočtů podle variant rozpočtu strany,

* f) usnesení o schválení návrhu rozpočtu subjektem.

(3) Finanční odbor předložený návrh registruje nebo vrátí s výpisem nedostatků. Návrh účinkuje od registrace. Připouští se usnesení subjektu o zmocnění předkladatelů k nápravě nedostatků vytčených finančním odborem.

##### **§7 Rozpočtové dodatky**

Rozpočet smí subjekt v průběhu roku změnit dodatkem, kterým může naložit s přebytkem rozpočtu, mimořádnými příjmy nebo provést jiný úkon vyhrazený rozpočtu. U návrhu dodatku se postupuje stejně jako u návrhu rozpočtu, ale vypisují se pouze změny.

##### **§8 Výdaje rozpočtů**

(1) Stálé výdaje obsahují

* a) výdaje provozní,

* b) výdaje mzdové,

* c) výdaje na daně a poplatky,

(2) Proměnné výdaje obsahují

* a) výdaje na volby,

* b) splátky úvěrů s příslušenstvím,

* c) výdaje ve prospěch podřízených sdružení.

(3) Výdaje ve prospěch podřízených sdružení se určí tak, aby sdružení motivovaly k úspěchu ve volbách a upevňovaly soudržnost se sdruženími, které nemají dostatek určených peněz.

##### **§9 Rezerva předsednictva**

Rezerva předsednictva znamená peníze vyhrazené v rozpočtu, se kterými nakládá předsednictvo v průběhu roku podle svého uvážení. Rezerva předsednictva nesmí přesahovat pětinu příjmů rozpočtu.

##### **§10 Omezení schodkového rozpočtu**

Schodek je přípustný pouze v případě, že existují velmi pravděpodobné zdroje, ze kterých bude v následujícím roce dluh vyrovnán. Nelze registrovat rozpočet, který by dále prohluboval schodek z minulých období.

### Rozpočet strany

##### **§11 Příjmy strany**

(1) Dobrovolné příjmy obsahují

* a) členské příspěvky ([§1 PrP](http://www.pirati.cz/rules/prispevek#vyse_prispevku)),

* b) dary 1) a dědictví,

(2) Příjmy ze státních příspěvků obsahují

* a) příspěvek na úhradu volebních nákladů 2) (§85 VolZ),

* b) příspěvek na činnost (§20(2) ZPS), který obsahuje stálý příspěvek 3) a příspěvek na mandát 4),

(3) Příjmy z vlastní činnosti obsahují

* a) příjmy z pronájmu a prodeje movitého a nemovitého majetku,

* b) úroky z vkladů,

* c) příjmy vznikající z účasti na podnikání jiných právnických osob,

* d) příjmy z pořádání tombol, kulturních, společenských, sportovních, rekreačních, vzdělávacích a politických akcí,

* e) půjčky a úvěry.

##### **§12 Výdaje strany**

Za výdaje strany ve prospěch podřízených sdružení se považují výdaje ve prospěch krajských sdružení. Tyto výdaje nejsou v rozpočtu strany podrobně rozepsány, vyjma rozdělení na určené a volné peníze. Výdaje se uspokojují podle nezbytnosti tak, aby byly pokryty nezbytné výdaje strany.

### Rozpočty krajů

##### **§13 Příjmy krajů**

Příjmy krajů tvoří výdaje strany ve prospěch krajských sdružení.

##### **§14 Výdaje krajů**

Za výdaje strany ve prospěch podřízených sdružení se považují výdaje ve prospěch místních sdružení. Tyto výdaje jsou v rozpočtu kraje podrobně rozepsány.

## Mimořádné okolnosti

##### **§15 Mimořádné výdaje**

(1) Vznikne-li organizační složce v průběhu roku potřeba úhrady rozpočtově nezajištěné, zajistí ji hospodárnějším provedením jiných úkolů, odsunutím či omezením některého jiného, méně naléhavého úkolu, nebo ziskem určených peněz na tuto úhradu. Na úhradu potřeby rozpočtově nezajištěné může předsednictvo poskytnout orgánu prostředky ze své dispozice.

(2) Dispozice předsednictva tvoří rezerva předsednictva a peníze, které smí v rámci rozpočtu bez vlivu na saldo získat předsednictvo tím, že z výdajů zkráceného orgánu přesune v rámci rozpočtu nejvýše pětinu volných peněz jinému orgánu než sobě. Přezkumné orgány nelze krátit.

(3) Republikové předsednictvo může poskytnout krajskému sdružení pro plnění nutných úkolů vnitřní úvěr z dispozice předsednictva. Pokud krajské sdružení úvěr nesplácí v dohodnuté době, budou se splátky strhávat z jeho příjmů.

##### **§16 Mimořádné příjmy**

Nepředvídané příjmy se připojí k rozpočtu a pokud u nich není věcně určen účel, lze je čerpat až po doplnění rozpočtu.

##### **§17 Provizorium**

Pokud není rozpočet přijat před začátkem roku, na který se vztahuje, hospodaří se podle rozpočtového provizoria, které vychází z předchozího rozpočtu, s výdaji sníženými o pětinu ve všech kapitolách, vyjma přezkumných orgánů. Provizorium končí účinností řádného rozpočtu, u něhož jsou příjmy sníženy v poměru k době, kterou trvalo provizorium.

## Kontrola plnění rozpočtu

##### **§18 Finanční odbor**

(1) Kontrolu plnění rozpočtu vykonává finanční odbor. Organizační složky jsou při kontrolách povinny poskytnout finančnímu odboru patřičnou součinnost. Pokud ani po upozornění složka nespolupracuje, pozastaví finanční odbor rozpočtová plnění organizační složce, dokud věc nerozhodnou přezkumné orgány.

(2) Finanční odbor průběžně předává kontrolní komisi všechny materiály nutné pro posouzení souladu hospodaření s předpisy.

## Závěrečná ustanovení

##### **§19 Nutné výdaje mimo provizorium**

Pokud dosud krajské sdružení žádný rozpočet nepřijalo a nelze tak hospodařit podle provizoria, proplácí se mu pouze nezbytné výdaje schválené republikovým předsednictvem z rezervy republikového předsednictva. Přijatý rozpočet kraje v sobě musí počítat s výdaji, které již vznikly.

##### **§20 Obchodní společnost**

Česká pirátská strana může založit obchodní společnost nebo družstvo nebo se účastnit jako společník nebo člen na již založené obchodní společnosti nebo družstvu za podmínek stanovených zákonem (§17(3) ZPS), pokud s tím předem vysloví republikový výbor souhlas a předem upraví vztahy s touto obchodní společností nebo družstvem.

##### **§21 Prováděcí předpisy**

Tento předpis provede finanční odbor: Vyhláškou stanoví zejména

* a) jednotné třídění příjmů a výdajů, závazné pro rozpočty, sledování jejich plnění a pohyby na účtech finančních aktiv,

* b) lhůty ve kterých musí být vypracován a schválen návrh rozpočtu kraje a předložen k registraci,

* c) lhůty a intervaly, ve kterých se převádí určené a volné peníze průběžně na účty krajských sdružení, které je mají.

### Poznámky

* 1): Za dar se považuje i propadlá jistota ([§16(3) StRK](http://www.pirati.cz/rules/strk#jistota)).

* 2): 100 Kč za každý hlas ve volbách do sněmovny pro strany s aspoň 1,5 %

* 3): Pro strany, které ve volbách do sněmovny získaly aspoň 3 %, ročně 6 000 000 Kč plus 200 000 Kč za každých dalších, byť započatých 0,1 %, až do 5 %.

* 4): Za každého poslance a senátora 900 000 Kč a za zastupitele 250 000 Kč.
