---
typ:          úplné znění předpisu
stav:         historický
název:        statut kontrolní komise
zkratka:      StKK
původce:      republikový výbor
platnost:     2010-08-02
účinnost:     2010-08-02
zmocnění:     
kategorie:    Kontrolní komise
síla:         vnitřní předpis vydaný republikovým výborem
formát:       markdown
schváleno:    2010-08-02
změněno:      2010-08-02
---

<!--### 08.02.2010 18:03 ![image alt text](image_0.png)[ ](http://www.pirati.cz/rules/stkk?rev=1265648595&do=diff)[rules:stkk](http://www.pirati.cz/rules/stkk?rev=1265648595) – provizorně, formátování bude upraveno Petr Vileta-->

### Statut kontrolní komise

Statut kontrolní komise upřesňuje působnost a pravomoci kontrolní komise a některé základní náležitosti postupu při plnění jejich úkolů. Statut [schválil](https://www.ceskapiratskastrana.cz/forum/viewtopic.php?f=188&t=2750) dne 18. prosince 2009 republikový výbor.

Statut vznikl s vědomím, že většina pochybení, ke kterým dojde, bude učiněna neúmyslně z důvodu neznalosti předpisů České pirátské strany.

Republikový výbor se usnesl na tomto statutu kontrolní komise:

##### **Základní ustanovení**

* **§ 1 Působnost**  Podle [čl. 13 St](http://www.pirati.cz/rules/st#cl13) je kontrolní komise kontrolním orgánem strany, dohlíží na hospodaření a dodržování obecně závazných právních předpisů a předpisů ČPS. Kontrolní komise dále:

* vyšetřuje stížnosti na porušení předpisů týkajících se činnosti strany

* vyšetřuje kompetenční spory ve straně, které na základě zákona nepřísluší jinému orgánu.

* předkládá důvodné stížnosti spolu s výsledky vyšetřování rozhodčí komisi.

* **§ 2 Základní zásady činnosti**  Kontrolní komise jedná podle právních principů běžných v demokratickém soudnictví, zejména dbá na to, aby nikomu nestranila.

* **§ 3 Pravomoci předsedy**  Předseda kontrolní komise

* rozděluje úkoly mezi jednotlivé členy v souladu s rozvrhem práce,

* svolává zasedání kontrolní komise,

* jedná za kontrolní komisi navenek.

* **§ 4 Zastupování předsedy**  Předseda kontrolní komise může určit pořadí svých zástupců z členů kontrolní komise pro případ jeho nečinnosti nebo neschopnosti vykonávat své pravomoci. V případě, že tak neučiní, zastupují ho členové kontrolní komise v pořadí dle vzestupné hodnoty MD5 součtu jejich uživatelského jména do fóra. Zastupující předseda je povinen o všech svých krocích neprodleně informovat ostatní členy kontrolní komise.

##### **Rozvrh práce**

* **§ 5 Společný postup členů kontrolní komise při kontrole** Členové kontrolní komise při provádění kontrol postupují zásadně samostatně, nezávisle na ostatních členech. Společně jsou povinni postupovat při rozhodnutí o postoupení věci rozhodčí komisi, v případě, že to požaduje nadpoloviční většina všech členů kontrolní komise nebo tehdy, rozhodne-li tak její předseda.

* **§ 6 Podjatost a střet zájmů kontrolní komise**  Z činnosti kontrolní komise v konkrétní věci jsou vyloučeni ti členové kontrolní komise, u nichž vzhledem k této věci nelze vyloučit nepodjatost.

##### **Získávání informací potřebných k provedení kontroly**

* **§ 7 Přístup k informacím podléhajícím kontrole** 

* Kontrolní komise má přístup ke všem dokumentům, které členové a orgány ČPS při své činnosti vytváří a které se její činnosti týkají a ti jsou povinni je na požádání zpřístupnit a sdělit místo, na kterém se ukládají. Administrativní orgán ČPS bude při své činnosti dbát na to, aby kontrolní komisi zajistil bezproblémový výkon tohoto jejího práva.

* Kontrolní komise má přístup do všech částí diskuzního fóra v režimu read-only. Předseda kontrolní komise může určit, že někteří členové kontrolní komise nemají přístup do některých částí fóra. Přístup k obsahu soukromých zpráv je vyloučen.

* Kontrolní komise má právo na informace o nastavení používaných systémů strany a informace o tom, kdo a v jakém rozsahu má k těmto systémům přístup.

* **§ 8 Možnost účastnit se jednání**  Kontrolní komise má právo účastnit se všech jednání orgánů ČPS s výjimkou jednání rozhodčí komise o věcech, které stanovy svěřují do její kompetence - zde má stejná práva jako kterýkoliv člen nebo orgán strany - a jednání republikového předsednictva, které republikové předsednictvo prohlásí za uzavřené.

* **§ 9 Doručování kontrolní komisi**  Podání kontrolní komisi je možné učinit zasláním soukromé zprávy všem členům kontrolní komise. Z předmětu takové zprávy musí být na první pohled jasné, že se jedná o oficiální podání kontrolní komisi. Podání je možné učinit i jakýmkoliv jiným způsob. V tom případě kontrolní komise nenese záruku za neprodlení vyřízení věci. Kontrolní komise může ve svém jednacím řádu stanovit další vhodné způsoby podání.

* **§ 10 Možnost vyžadovat spolupráci po členech a orgánech ČPS**  Členové a ostatní orgány ČPS jsou povinni poskytnout kontrolní komisi součinnost ve věcech patřících do jejich působnosti. Zejména jsou povinni poskytnout písemně bez zbytečného odkladu na požádání kontrolní komise odůvodněné stanovisko ke kontrolované záležitosti nebo odpovědi na otázky kontrolní komise týkající se kontrolované záležitosti.

* **§ 11 Kontaktní údaje na členy a orgány ČPS**  Každý je povinen zajistit, aby kontrolní komise měla přístup ke kontaktním údajům na všechny členy ČPS, zejména takové, které umožní neprodlené kontaktování člena. V případě, že člen bude k nějaké aktivitě využívat nečleny ČPS, je třeba, aby sám měl k dispozici na ně obdobné kontaktní údaje a kontrolní komisi je na žádost vydal.

##### **Provádění kontroly**

* **§ 12 Provádění kontrol z vlastní iniciativy**  Kontrolní komise může provádět kontrolu i z vlastní iniciativy. V případě zjištění pochybení postupuje obdobně jako u kontrol prováděných na základě stížnosti nebo podání.

* **§ 13 Provádění kontrol na základě stížnosti nebo podání**  Kontrolní komise je povinna činit kontroly v případě, že obdrží stížnost a je též povinna zabývat se podáními, která obdrží. Kontrolní komise se nezabývá stížnostmi a podáními, které byly učiněny anonymně, nicméně je povinna držet v anonymitě jméno stěžovatele nebo název orgánu, který si stěžuje. Výjimkou je situace, kdy stěžovatel svoji stížnost učiní veřejně nebo když učiní výslovný projev vůle, aby nebyl držen v anonymitě.

##### **Výstupy z činnosti**

* **§ 14 Výstup v případě zjištění závadného stavu nebo chování** 

* Nepatrná závažnost - kromě níže uvedeného nebude o těchto pochybeních nikdo další informován.

    * **Porušení - stav nastane v budoucnu** - kontrolovaný subjekt bude kontaktován a upozorněn na možnost vzniku pochybení včetně poučení, jak se mu vyhnout. Způsob kontaktu bude vybrán podle naléhavosti vyřízení situace.

    * **Porušení - probíhá v současnosti** - kontrolovaný subjekt bude kontaktován a upozorněn na vznik pochybení včetně poučení, jak jeho průběh zastavit a nežádoucí následky zvrátit. V případě naprosto banálního pochybení není nutné postupovat neprodleně, ale stačí postupovat jako u pochybení proběhnuvšího v minulosti. Není-li již zastavení možné, postupuje se jako kdyby proběhlo v minulosti.

    * **Porušení - proběhlo v minulosti** - kontrolovanému subjektu bude neformálně oznámeno, jakého pochybení se dopustil včetně poučení, jak se tomu vyhnout.

* Střední závažnost - kromě níže uvedeného bude o těchto pochybeních také informováno celostátní fórum a to v rámci pravidelné zprávy o činnosti kontrolní komise.

    * **Porušení - stav nastane v budoucnu** - kontrolovaný subjekt bude kontaktován a upozorněn na možnost vzniku pochybení včetně poučení, jak se mu vyhnout. Způsob kontaktu bude vybrán podle naléhavosti vyřízení situace.

    * **Porušení - probíhá v současnosti** - kontrolovaný subjekt bude neprodleně kontaktován technickými prostředky, které umožní přenesení upozornění v krátké časově době (např. mobilní telefon) a upozorněn na vznik pochybení včetně poučení, jak jeho průběh zastavit a nežádoucí následky zvrátit. Není-li již zastavení možné, postupuje se jako kdyby proběhlo v minulosti.

    * **Porušení - proběhlo v minulosti** - kontrolovanému subjektu bude neformálně oznámeno, jakého pochybení se dopustil včetně poučení, jak se tomu vyhnout.

* Vysoká závažnost - kontrolní komise neprodleně po vyšetření věc předá k rozhodní Rozhodčí komisi. O těchto pochybeních bude také neprodleně informováno republikové předsednictvo. Celostátní fórum bude informováno nejpozději do 5 dnů prostřednictvím diskuzního fóra a dále informace o tomto pochybení bude uvedena v pravidelné zprávě.

* O stupni závažnosti rozhoduje kontrolní komise dle vlastní úvahy a tuto úvahu činí ten člen kontrolní komise, který se danou věcí začne zabývat jako první. Takto určený stupeň závažnosti může změnit předseda kontrolní komise a předsedovo rozhodnutí může změnit svým rozhodnutím většina ze všech členů kontrolní komise.

* **§ 15 Předání záležitosti rozhodčí komisi** Záležitosti jsou rozhodčí komisi předávány na základě rozhodnutí předsedy kontrolní komise nebo jeho dvou členů. O takovém rozhodnutí jsou povinni neprodleně informovat zbylé členy kontrolní komise.

* **§ 16 Podávání informací o činnosti kontrolní komise**  Kontrolní komise vydává pravidelně zprávu o své činnosti a to nejméně jednou za měsíc a tuto zprávu zveřejňuje v subforu kontrolní komise.

